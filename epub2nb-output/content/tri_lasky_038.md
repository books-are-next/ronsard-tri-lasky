---
title: ''
contentType: prose
---

Přitiskni, moje milá,

_svá sladká ústa k mým,  
abys mi ulevila,  
nebo se utrápím,  
polož mi kolem krku  
tu svoji bílou ruku._

_A pak tvář blízko tváře  
mi pohleď do očí,  
ať mi ta tvoje záře  
do srdce přeskočí,  
vždyť pije usouženo  
jen lásku a tvé jméno._

_Bývalo dřív tak smělé  
a hrdé celý čas,  
teď se však vzdalo celé  
tvé kráse napospas  
a v hoři blaženo je,  
jenom když zemře tvoje._

_Nemohu, moje krásko,  
pro tebe ani spát;  
líbej mě, moje lásko,  
zlíbej mě nastokrát,  
nebo chceš, abych pouze  
u tebe vzdychal v touze?_

_Já jsem tě nechtěl věru  
ze spánku probudit;  
jsem rád, když vidím v šeru  
tvé krásné oči snít,  
jsem rád, když tady tají  
pode mnou usínají._

_Mám je snad, moje milá,  
polibkem vzbudit již?  
Ach, ty ses zamračila  
a tím mě zabíjíš:  
zmírám v tvých pažích žalem  
a ty se směješ málem!_

_Můj drahý nepříteli,  
smiřme se raděj hned,  
vrať mi můj život celý  
polibkem zase zpět!  
Ach, jak mi projel prudce  
až do samého srdce!_

_Mám rád tu sladkou sílu,  
to sladké blouznění,  
když se dva bez rozdílu  
milují v souznění!  
Těším se na hodinu,  
až samou láskou zhynu!_
