---
title: "I\_teď, kdy nebe a\_kdy celá zem"
contentType: poetry
---

<section>

je samý led a všechno kolem sněží  
a kdy se pláně všemi vlasy ježí  
pod nejhroznějším zimním měsícem,

</section>

<section>

teď, kdy si vítr chodí, kudy chce,  
rozbíjí skály a rve kusy lesů  
a kdy se moře vzdouvá s jekem běsů  
a do pobřeží bije divoce,

</section>

<section>

já tu dál hořím a ten tuhý mráz,  
jenž všechno zchladí, neochladil zas  
horoucí žár, jenž mě vždy znovu jímá.

</section>

<section>

Hleďte, jak zkouším, vizte, milenci:  
umírám zimou v horkém červenci  
a hynu horkem, kdykoli je zima.

</section>
