---
title: ''
contentType: prose
---

Zemřu-li ve tvé náruči, má paní,

_budu mít vše; vždyť co bych mohl chtít  
za větší poctu než tě políbit  
a na tvých prsou zemřít znenadání!_

_Ten, komu válka zažíhá krev v těle  
a komu nedá moc a mládí spát,  
ať se jde bít a hledí ochutnat  
sám na své hrudi čepel nepřítele._

_Já, chladnější, chci jenom za sto let  
bez jména, slávy, ale také běd  
usnout v tvém klíně a už neprobrat se._

_Taková smrt je lepší nastokrát,  
pokud já vím, než slavný majestát  
a krátký život největšího vládce._
