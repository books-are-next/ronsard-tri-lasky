---
title: ''
contentType: prose
---

Měsíc se do měsíce

> narodí znovu zas,  
> ale až zhasne svíce,  
> která teď hoří v nás,  
> budeme dlouho spát  
> a ráno nevstávat.

> A proto, moje paní,  
> mě líbej ještě dnes,  
> líbej mě bez přestání,  
> vždyť láska nezná mez,  
> to mocné božstvo chce  
> mít všechno bez konce.

> Ach, ty mě koušeš ale  
> do špičky jazyka,  
> jenž zpíval vždy k tvé chvále  
> a teď si naříká,  
> jaký dík za to vzal,  
> že se tak namáhal.

> Za to, že tě tak chválí  
> a že tě stále ctí,  
> že nablízku i v dáli  
> slaví tvé přednosti,  
> že každým výdechem  
> říká tvé jméno všem,

> za to, že zvěčnil něhu  
> tvých očí a tvých rtů  
> a ňadra s jasem sněhu,  
> ty skvosty úsvitu,  
> za to mu díky vzdáš  
> tím, že ho potýráš?

> Ale proč tolik řečí,  
> to přece není nic,  
> v srdci mám ránu větší,  
> jež pálí stokrát víc,  
> co ji tam zanechal  
> tvůj pohled, když mě ťal.
