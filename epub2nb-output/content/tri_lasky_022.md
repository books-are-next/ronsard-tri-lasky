---
title: Měsíc se do měsíce
contentType: poetry
---

<section>

narodí znovu zas,  
ale až zhasne svíce,  
která teď hoří v nás,  
budeme dlouho spát  
a ráno nevstávat.

</section>

<section>

A proto, moje paní,  
mě líbej ještě dnes,  
líbej mě bez přestání,  
vždyť láska nezná mez,  
to mocné božstvo chce  
mít všechno bez konce.

</section>

<section>

Ach, ty mě koušeš ale  
do špičky jazyka,  
jenž zpíval vždy k tvé chvále  
a teď si naříká,  
jaký dík za to vzal,  
že se tak namáhal.

</section>

<section>

Za to, že tě tak chválí  
a že tě stále ctí,  
že nablízku i v dáli  
slaví tvé přednosti,  
že každým výdechem  
říká tvé jméno všem,

</section>

<section>

za to, že zvěčnil něhu  
tvých očí a tvých rtů  
a ňadra s jasem sněhu,  
ty skvosty úsvitu,  
za to mu díky vzdáš  
tím, že ho potýráš?

</section>

<section>

Ale proč tolik řečí,  
to přece není nic,  
v srdci mám ránu větší,  
jež pálí stokrát víc,  
co ji tam zanechal  
tvůj pohled, když mě ťal.

</section>
