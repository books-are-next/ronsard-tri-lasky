---
title: Ach, lásko, jak je krásná moje milá,
contentType: poetry
---

<section>

když vzhlížím k jejím purpurovým rtům,  
anebo k očím, těm svým vladařům,  
anebo k tváři, jež mě uchvátila.

</section>

<section>

Ach, lásko, jak je ukrutná má paní,  
když pohrdá a probouzí můj žal,  
když vzdoruje, tak že bych zaplakal,  
když odmítá a znovu mě tím raní.

</section>

<section>

Ta její krása chutná jako med;  
ta její krutost pálí jako jed  
a samou žluč mi do života lije.

</section>

<section>

A tak se živím celý dlouhý čas:  
chvíli jsem živ a chvíli mrtev zas  
tak jako ti dva bratři z Oibalie.

</section>
