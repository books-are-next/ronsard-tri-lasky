---
title: Marie, polib mne; ale ne, nelíbej mě,
contentType: poetry
---

<section>

a raděj vdechni mé srdce až do sebe;  
ale ne, nevdechuj, a raděj vysaj ze mne  
mou duši, která chce být pořád u tebe;

</section>

<section>

ale ne, nesaj ji; vždyť co by ze mne zbylo  
po smrti nežli stín, který se plouží sám  
bez těla podsvětím, jež z lásky učinilo —  
odpusť mi, Plutone — jen mámení a klam?

</section>

<section>

Proto se milujme, než přijde věčná noc:  
nad těmi zástupy bledých a němých stínů  
s olovem na víčkách láska už nemá moc.

</section>

<section>

Nevěř, že Pluto snad miluje Proserpinu:  
tak tvrdým srdcem tak něžný cit nepohne:  
láska je vládcem jen na zemi, v pekle ne!

</section>
