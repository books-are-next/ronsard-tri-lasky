---
title: Od toho dne, co lásku znám,
contentType: poetry
---

<section>

cokoli z jídla ochutnám,  
cokoli se mi v sklence pění,  
z ničeho nemám potěšení,  
a sám už nevím od těch chvil,  
co bych rád jedl, co bych pil,  
a tak mě živí dnem i nocí  
jen žal v mé duši silou mocí.

</section>

<section>

Všechno to, oč jsem dřív tak stál,  
dokud jsem lásku nepoznal,  
je pro mne teď jen hloupé hraní;  
nebaví mě už šermování,  
míčová, tanec, štvanice —  
raději prchám ukrýt se  
jak divé zvíře v hloubi sluje  
i s touhou, jež mě rozpaluje.

</section>

<section>

Ach, byl to věru silný jed,  
když mi vzal všecek rozum hned  
a připravil mě o statečnost,  
jíž jsem se pyšnil celou věčnost,  
takže teď chodím ztrápeně  
krok co krok s hlavou u země  
jako ten, kdo se pořád bojí  
a pořád hyne v nepokoji.

</section>

<section>

I když snad trpěl Ixión,  
já trpím stokrát víc než on  
a raděj budu beze slova  
snášet rok muka Tantalova  
než jediný den milovat  
a přitom se tak sužovat  
jako teď, kdy mně moje milá  
navždycky srdce uloupila.

</section>
