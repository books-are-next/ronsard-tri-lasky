---
title: ''
contentType: prose
---

Dej mně mír, lásko, poruč už klid zbraní,

_anebo napni ještě víc svůj luk  
a sprosť mě naráz života a muk:  
sladká je smrt, jež přijde znenadání!_

_Po celý den, ať se dní nebo šírá,  
nedá mi jedno pomyšlení spát  
a neblahé mě v blahu napořád  
jen sužuje a novým žalem týrá._

_Co si mám počít? Láska mě tak šálí,  
tak svádí z cesty, že už nedoufám  
v nic, nežli že se brzy uzoufám._

_Když nechce láska zkonejšit mé žaly,  
mohu už jenom duši vydechnout  
a ve smrti se vysvobodit z pout._
