---
title: Slavíku, miláčku, co zpíváš ve vrboví
contentType: poetry
---

<section>

a létáš z větévky na větev sem a tam,  
až ti to závidím, když jdu a zpívám sám  
o té, co promlouvá za všemi mými slovy,

</section>

<section>

my oba vzdycháme: ty slavíš v rozkochání  
svým zpěvem lásku té, co tě tak miluje,  
a já zas naříkám a nemám pokoje  
pro krásu, kterou mě ranila moje paní.

</section>

<section>

V jednom se, slavíku, však přec jen lišíme,  
v tom, že jsi milován a že já vůbec ne,  
ač oba zpíváme se stejnou touhou v duši.

</section>

<section>

Ty svoji milou svým hlaholem obměkčíš,  
zatímco pro tu mou je můj zpěv na obtíž,  
a tak si před ním vždy ucpává obě uši.

</section>
