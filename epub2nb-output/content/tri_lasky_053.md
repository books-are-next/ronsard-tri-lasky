---
title: Tolikrát hněvat se, tolikrát smiřovat,
contentType: poetry
---

<section>

tolikrát lásce lát, tolikrát chválu vzdávat,  
tolikrát rozcházet a zas se sbližovat,  
tolikrát utíkat a pak se vyhledávat,

</section>

<section>

tolikrát tajit se, tolikrát vyznávat,  
tolikrát hledat jho a hned zas prchat z něho,  
tolikrát dávat slib a pak jej zase brát,  
to v lásce znamená, že ťala do živého.

</section>

<section>

Taková nestálost znamená pravý cit.  
A má-li skutečně znamením lásky být  
záští i útrpnost, sliby i proklínání,

</section>

<section>

naděj i beznaděj, pokoj i nepokoj,  
my přece střídáme napořád mír i boj,  
a tak se milujem víc, nežli tvrdí zdání.

</section>
