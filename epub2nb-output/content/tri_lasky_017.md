---
title: "Nebesa, vánky, pahorky a\_pláně,"
contentType: poetry
---

<section>

rozryté kopce, bory po obzor,  
mechaté sluje v holých bocích hor,  
zelené háje, paseky a stráně,

</section>

<section>

zurčící zřídla, vinoucí se toky,  
zrosené louky, trávy, květiny,  
viničné svahy, plavé písčiny,  
můj Loire a vy, mé smutné sloky,

</section>

<section>

protože sám jsem nedovedl říci,  
když jsem měl odjet smutný, žalostící,  
sbohem těm očím, jež mi v srdci tkví,

</section>

<section>

prosím vás, nebe, planiny a hory,  
vás, zřídla, řeky, paseky a bory,  
vás, louky, květy, řekněte to vy!

</section>
