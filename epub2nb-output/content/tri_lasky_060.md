---
title: "Sbohem, má Kasandro, i\_vy, má Marie,"
contentType: poetry
---

<section>

pro niž jsem v Bourgueili žil v otroctví tři léta —  
jedna je naživu, druhá už nežije  
a blaží nebesa k zármutku všeho světa!

</section>

<section>

V milostném dychtění jsem se vám koříval  
v dubnu svých mladých let; vás ale nedovedly,  
žel, nikdy obměkčit ani pláč, ani žal —  
takový špatný los Sudičky pro mne spředly!

</section>

<section>

A nyní na podzim se znovu sužuji  
a jako na jaře poznovu miluji,  
abych se nezbavil po celý život stenů.

</section>

<section>

Ač bych už dávno měl odložit brnění,  
láska, můj velitel, mě šípy pohání  
zas ztékat Ílion a bít se pro Helenu.

</section>
