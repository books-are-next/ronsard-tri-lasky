---
title: ''
contentType: prose
---

Jestli je láska snít a myslet ve dne v noci

> jen na to, paní má, jak se vám zalíbit,  
> neznat nic jiného a chtít se mermomocí  
> jen sklánět před krásou, která mi nedá žít,

> jestli je láska jít za štěstím, které prchá,  
> hrnout se do zkázy a žít tak opuštěn,  
> nést mlčky strádání a strach, jenž neutuchá,  
> štkát, prosit o milost a být vždy odmrštěn,

> jestli je láska žít víc ve vás nežli v sobě,  
> přikrývat veselím v tváři žal u srdce,  
> cítit žár, cítit mráz v jedné a téže době,  
> když spolu bojují v milostné horečce,  
> stydět se promluvit a přiznat vám své rány,

> jestli je láska to, miluji ztřeštěně,  
> miluji vás a vím, že mě nic nezachrání:  
> srdce to říká všem, ale rty ne a ne!
