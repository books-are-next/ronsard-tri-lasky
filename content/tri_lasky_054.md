---
title: ''
contentType: prose
---

<section>

Trnitý jalovče, jejž hostí horský svah,

_pichlavá cesmíno, rostoucí na pustinách,  
prameny, prýštící v písku a ve skalách,  
břečťane, koberče v divokých rozsedlinách,_

</section>

<section>

_holoubci, kteří se tak sladce líbáte,  
hrdličky, štkající v pláči jak věčné vdovy,  
slavíci, kteří tak líbezně zpíváte  
celý den, celou noc milostné písně v křoví,_

</section>

<section>

_vlaštovko-cizinko s červeným hrdélkem,  
až zjara spatříte mou vílu kráčet sem  
a v nové trávě si vít kytky z pestrých květů,_

</section>

<section>

_rcete jí proboha, že prosím o milost  
a že chci ze žalu, jímž mne rve víc než dost,  
radš rázem zahynout, než dlouho soužit se tu._

</section>
