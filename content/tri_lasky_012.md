---
title: ''
contentType: prose
---

To, že smím svírat v pažích den co den

_tisíce vonných lilií a fial  
víc než ten břečťan, který s láskou přijal  
tisícem rukou milovaný kmen,_

_to, že má tvář už hořem nežloutne,  
že moje blaho najednou tak vzkvetlo  
a že mám tmu teď raději než světlo,  
to vše je tvoje milost, božský sne._

_S tebou bych věru vzlétl do nebe;  
ale mé štěstí, pořád přerývané,  
šálí ten obraz, jenž mi v očích tane._

_Uprostřed blaha jsem zas bez tebe:  
prcháš jak blesk, když mizí beze stopy,  
jak obláček, když se ho vítr chopí._
