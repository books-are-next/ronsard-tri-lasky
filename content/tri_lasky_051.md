---
title: Když piji dlouhými doušky ten sladký svit
contentType: poetry
---

<section>

tvých krásných pohledů, oslněn klopím oči;  
rozum mě opouští a hlava se mi točí,  
až se vždy potácím jako by láskou zpit.

</section>

<section>

Srdce mi začne bít, údy mi zmrazí strach,  
smysly se rozprchnou v jediném povzdechnutí  
k tvé velké radosti, že získáš tak mou smrtí  
příjmení ukrutná, až budu na marách.

</section>

<section>

Blesky tvých pohledů mi vnikají stem střel  
do kůže, do těla, do srdce, až je raní;  
a když chci promluvit, abych tak netrpěl,

</section>

<section>

poprosit o soucit, o trochu smilování,  
ty na mne pohlédneš a mně se zlomí hlas:  
mám vždy z tvých očí strach, a tak vždy mlčím zas.

</section>
