---
title: ''
contentType: prose
---

Jak jen jí dokážu dát sbohem při loučení,

> když pouhá myšlenka na to mi bere dech?  
> Sbohem, můj živote, sbohem, mé potěšení,  
> sbohem, mé soužení, pro něž jsem samý vzdech!

> Sbohem, ty pohlede, v němž žhnu a ledovatím,  
> sbohem, ty příčino běd, které miluji,  
> sbohem, můj ledovče, můj ohni, v němž se tratím,  
> sbohem, ty, pro kterou žiji a vdechuji.

> Sbohem, má spanilá, má prostá, sladká paní,  
> sbohem, vy okovy, v nichž jsem byl uvězněn  
> chvíli pln radosti, chvíli pln naříkání,  
> už je čas odejít, přišel ten krušný den!

> Já po tom netoužím; nutnost mě od vás žene;  
> touha mě sotva kdy z těchto míst odežene!  
> Odejde však jen krok; srdce tu bude dál

> a vy je přijměte, jak jsem je zanechal,  
> prosím vás pro lásku, která je naším bohem:  
> tady je, vezměte, polibte mne, a sbohem!
