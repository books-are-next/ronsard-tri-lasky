---
title: Jak jen jí dokážu dát sbohem při loučení,
contentType: poetry
---

<section>

když pouhá myšlenka na to mi bere dech?  
Sbohem, můj živote, sbohem, mé potěšení,  
sbohem, mé soužení, pro něž jsem samý vzdech!

</section>

<section>

Sbohem, ty pohlede, v němž žhnu a ledovatím,  
sbohem, ty příčino běd, které miluji,  
sbohem, můj ledovče, můj ohni, v němž se tratím,  
sbohem, ty, pro kterou žiji a vdechuji.

</section>

<section>

Sbohem, má spanilá, má prostá, sladká paní,  
sbohem, vy okovy, v nichž jsem byl uvězněn  
chvíli pln radosti, chvíli pln naříkání,  
už je čas odejít, přišel ten krušný den!

</section>

<section>

Já po tom netoužím; nutnost mě od vás žene;  
touha mě sotva kdy z těchto míst odežene!  
Odejde však jen krok; srdce tu bude dál

</section>

<section>

a vy je přijměte, jak jsem je zanechal,  
prosím vás pro lásku, která je naším bohem:  
tady je, vezměte, polibte mne, a sbohem!

</section>
