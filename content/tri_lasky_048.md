---
title: Má sladká mladost uplynula,
contentType: poetry
---

<section>

má dávná síla pominula,  
mám černý chrup a bílý vlas;  
mé pevné šlachy povolily  
a místo krve plní žíly  
rezavý mok, jejž srazil mráz.

</section>

<section>

Sbohem, má lyro, sbohem, krásky,  
sbohem vy moje dávné lásky,  
můj život je už dokonán;  
a ze všech blahých kratochvílí  
mých mladých let mi v stáří zbyly  
už jen to lůžko, krb a džbán.

</section>

<section>

Má stará hlava motá se mi,  
zmořena léty, nemocemi,  
a ze všech stran mě trhá strast;  
a ať už stojím nebo kráčím,  
za sebe vždycky pohled stáčím,  
zda nespatřím tam Smrt se krást,

</section>

<section>

tu Smrt, jež brzy přijde ke mně  
a bez milosti odvede mě  
k Hádovi nebo kdo to je,  
k té sluji, kde se všechno sejde  
a do níž se tak snadno vejde,  
ale z níž nikdo nevyjde.

</section>
