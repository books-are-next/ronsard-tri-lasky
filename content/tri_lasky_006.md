---
title: "Doufám a\_zoufám, nemám slov a\_prosím,"
contentType: poetry
---

<section>

jsem jako led a hořím jako vích,  
pro všechno mám hned obdiv a hned smích,  
setřásám jho a pak je znovu nosím.

</section>

<section>

Mám rád jen to, čeho pak trpce želím,  
jsem statečný a chybí mi dost sil,  
mám malou naděj, ale velký cíl,  
lekám se lásky, a přec jí vždy čelím.

</section>

<section>

Oč víc se chystám, o to víc se vzpírám,  
přeji si volnost a sám se uzavírám,  
přeji si vše a chci jen jedno mít.

</section>

<section>

Jsem Prométheus v tom svém utrpení:  
troufám si, toužím, chci — a pak to není;  
tak černě spředla Sudička mou nit.

</section>
