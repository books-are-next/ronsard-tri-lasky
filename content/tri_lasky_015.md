---
title: ''
contentType: prose
---

Až budem spolu v chrámu stát

_a na zem zbožně poklekat,  
potom si mějme vážné tváře  
pobožných, kteří v modlitbách  
pokorně kloní hlavy v prach  
v kostele stranou od oltáře._

_Ale až budem spolu spát  
a na lůžku se objímat,  
potom zas mějme smavé tváře  
milenců, kteří zabráni  
do sterých sladkých laskání  
radostně klesli na polštáře._

_Proč tedy vždycky, když ti chci  
zabořit zuby ve vlasy  
anebo zlíbat rty a líce,  
anebo ruku k ňadru dát,  
začínáš přísně předstírat  
způsoby zbožné řeholnice?_

_Pro koho chceš si uchovat  
oči a ňadra, jež mám rád,  
líce a ústa, mně tak milá?  
Chceš jimi zlíbat Plutona,  
až by ses v loďce Charona  
do jeho říše přepravila?_

_Až tvoje tělo pojme zem  
a bude bědným přeludem,  
budou tvá ústa hrůzně bílá;  
pak až tě spatřím, sám už stín,  
já stínům jiných zatajím,  
žes byla kdysi moje milá._

_Z hlavy ti kůže upadne  
a v tváři, dnes tak půvabné,  
se ani žilka neuchová.  
Zubů ti zbude sotva víc,  
než co jich zeje z mozkovic,  
které dnes vídáš u hřbitova._

_A proto, milá, dokud jsi,  
hleď pozměnit své názory,  
abys mi už svá ústa dala.  
Až budeš jednou umírat,  
bude ti duši lítost rvát,  
žes mi je plaše odmítala._

_Ach, umírám, ach, rty mi dej,  
pojď ke mně blíž a neprchej  
jako páv s bázní, moje milá;  
aspoň mou ruku chvíli nech  
bloudit ti sladce na ňadrech  
nebo níž, kdybys dovolila._
