---
title: Vypálím na svět celé svoje hoře
contentType: poetry
---

<section>

dříve než luk jedinou ze svých střel  
a zaleju si uši voskem včel,  
ať neslyším Sirénu svého moře.

</section>

<section>

Změním své oči ve dvě studny v tváři  
a srdce v oheň, hlavu v hradbu skal  
a nohy v kořen, jenž by nespěchal  
vždy vstříc té kráse, jež tak krutě září.

</section>

<section>

Proměním svoje přání v skřivánky  
a svoje tiché vzdechy ve vánky,  
jež roznesou můj pláč až na kraj světa.

</section>

<section>

Vtělím svou bledost u Loiru v květ,  
jenž bude všem svou barvou vyprávět,  
jak jsem se trápil po celá ta léta.

</section>
