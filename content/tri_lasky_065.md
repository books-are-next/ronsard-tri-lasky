---
title: "Není to bláznovství, o\_lásce psát si dnes,"
contentType: poetry
---

<section>

v tom věku bez víry, uprostřed běd a strázní,  
války a sterých pří? Daleko menší blázni,  
než jsem já, byli už vsazeni do želez!

</section>

<section>

Jaká to chyba, stár a chorý navracet se  
k lásce a jejím snům! Ó Bože, smiluj se,  
ty nejsi láska už, ty jsi má lítice,  
jež ze mne udělá jen dětinu a slepce!

</section>

<section>

Vidět svou zemi v plen nepřátel napořád,  
vidět své korouhve už tonout v moři hrůzy,  
vidět tu strašnou spoušť a na lásku si hrát!

</section>

<section>

Sbohem, vy bosorky! Sbohem, jdu k soudu, Múzy,  
a budu šťastnější, když vyhraju své pře,  
než kdybych na věky byl s vámi zadobře!

</section>
