---
title: Zemřu-li ve tvé náruči, má paní,
contentType: poetry
---

<section>

budu mít vše; vždyť co bych mohl chtít  
za větší poctu než tě políbit  
a na tvých prsou zemřít znenadání!

</section>

<section>

Ten, komu válka zažíhá krev v těle  
a komu nedá moc a mládí spát,  
ať se jde bít a hledí ochutnat  
sám na své hrudi čepel nepřítele.

</section>

<section>

Já, chladnější, chci jenom za sto let  
bez jména, slávy, ale také běd  
usnout v tvém klíně a už neprobrat se.

</section>

<section>

Taková smrt je lepší nastokrát,  
pokud já vím, než slavný majestát  
a krátký život největšího vládce.

</section>
