---
title: Vy tady tančíte ve víru ostatních
contentType: poetry
---

<section>

a skrýváte svou tvář tak jako srdce maskou  
a já tu naříkám ve stesku vznícen láskou  
a mrazím jako led a hořím jako vích.

</section>

<section>

Vás těší masopust; mne netěší už nic  
než vzdychat zhluboka nad vaším malým vděkem,  
nad vaší strohostí a nad tím dlouhým věkem,  
co sloužím pouze vám a strádám stále víc.

</section>

<section>

Ach paní, věřte mi, vždyť já už jenom štkám,  
běduji, lituji, div že si nezoufám  
a toužím po smrti v té bezútěšné muce.

</section>

<section>

Jestli to neříká dost výmluvně můj vzhled,  
říká vám to můj pláč, a tak mi aspoň hned  
vezměte taky řeč tak jako kdysi srdce.

</section>
