---
title: Mám už hlavu jako trám,
contentType: poetry
---

<section>

jak tu pořád pročítám  
Aratovy Fenomény;  
potřebuji trochu změny,  
pobavit se, proběhnout.  
Kdo by chválil, který bloud,  
ty, co dřepí nad knihami  
a nežijí nikdy sami?

</section>

<section>

K čemu je to studovat,  
nudit se a sužovat,  
kupit starost na starosti,  
když se všichni bez milosti  
dnes či zítra, kdo to ví,  
odeberem k Hádovi,  
který všechno živé skosí  
a nic, nic ho neuprosí?

</section>

<section>

A tak, chlapče, honem jdi,  
po víně se rozhlédni,  
vychlaď láhev náležitě  
a pak najdi na pažitě  
někde místo, kde je stín.  
Po mase však netoužím:  
ač je tak rád vždycky vidím,  
v létě maso nenávidím.

</section>

<section>

Kup mi raděj meruňky,  
artyčoky, okurky  
a smetanu na jahody.  
Ta se v létě nejlíp hodí,  
když jím poblíž potoka,  
který hučí zhluboka,  
a přitom se provaluji  
na břehu či v šeré sluji.

</section>

<section>

Dokud mám dost síly žít,  
dotud budu pořád pít,  
než mě nemoc jednoho dne  
znenadání v srdci bodne  
a pak řekne, krutý host:  
Konec, brachu, už máš dost!

</section>
