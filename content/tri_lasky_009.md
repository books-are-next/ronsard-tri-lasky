---
title: Chtěl bych se zvolna jako hustý proud
contentType: poetry
---

<section>

zlatého deště snášet bez přestání  
na sladký klín své milované paní,  
když jí sen přijde v oči ulehnout.

</section>

<section>

Chtěl bych se přihnat jako bílý býk  
a pak ji unést na svém silném hřbetu,  
když jako květ, jenž budí úžas květů,  
pomalu kráčí v dubnu přes trávník.

</section>

<section>

Chtěl bych už jednou zkonejšit svou strázeň  
a jako Narcis ponořit se rázem  
na jednu noc do svého pramene.

</section>

<section>

A chtěl bych, aby ta noc byla věčná  
a mne už nikdy z toho nekonečna  
nesmělo k ránu vzbudit světlo dne.

</section>
