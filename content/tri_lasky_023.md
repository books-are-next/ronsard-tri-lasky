---
title: Zděšený hledám, kde bych našel pramen
contentType: poetry
---

<section>

a kde bych s očí smyl ten strašný sen,  
který mě tížil jako těžký kámen  
a děsil v duši, než ho zahnal den.

</section>

<section>

Zdálo se mi, že moje krutá paní  
zoufale volá: „Pomoz, umírám!  
Loupežník, který nezná smilování,  
mě jal a vleče hvozdem bůhvíkam.“

</section>

<section>

A já se skokem pustil za tím hlasem  
a s mečem v ruce ten hvozd prohledal jsem;  
jak jsem jím ale pádil o překot,

</section>

<section>

týž loupežník se vrhl na mne prudce,  
mým vlastním mečem probodl mi srdce  
a pak mě svrhl do hořících vod.

</section>
