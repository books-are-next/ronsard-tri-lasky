---
title: ''
contentType: prose
---

Má milá je můj anděl z ráje,

_má růžička, můj kvítek z háje,  
má pýcha a má světice,  
má rozmilá, má tmavovláska,  
má jediná, má sladká láska,  
mé srdce a má zornice,_

_má Múza Múz v čas veršování,  
má Grácie v čas přemítání,  
mé vše, co mám, a moje nic,  
má Marie, má znejmilejší,  
můj sladký klam, jenž mě tak těší,  
můj žal a blaho bez hranic,_

_má hořká číš, má sladká schránka,  
má bohyně, má Kyteřanka,  
můj nepokoj, můj mír a klid,  
mé děvčátko, má Angevinka,  
má princezna, má prostá žínka,  
má duše a můj věrný cit._

_A při tom všem mě odrazují,  
ať prý ji tolik nemiluji —  
jen proto, že mi závidí.  
Mám se snad podle toho chovat  
a vlastní oči nemilovat,  
když mi to hlupák nařídí?_
