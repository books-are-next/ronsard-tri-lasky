---
title: ''
contentType: prose
---

Ty se ptáš, moje znejmilejší,

_jaký je ten můj život zdejší?  
Přísahám ti, a ty to víš,  
je takový, jak poroučíš —_

_ubohý, bědný, usoužený,  
bolestný, smutný, bez vší ceny,  
a všechno zlo, jež láska dá,  
mě ve dne v noci přepadá._

_A pak se ptáš, má znejmilejší,  
kdo provází můj život zdejší?  
Provází jej, a ty to víš,  
jedině to, co poroučíš —_

_stesk, starost, smutek, sužování,  
povzdechy, slzy, úzkost, štkaní,  
a všechno zlo, jež láska dá,  
mě ve dne v noci přepadá._

_Tak žiju, moje znejmilejší,  
dík tobě ten svůj život zdejší,  
šťasten, že trpím napořád  
jen proto, že tě mám tak rád._
