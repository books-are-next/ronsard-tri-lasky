---
title: ''
contentType: prose
---

Chci tři dny jenom číst a přečíst Iliadu,

> a proto, chlapče, hleď, ať dobře uzamkneš;  
> jestli mě cokoli vyruší, tak se těš,  
> uvidíš, co to je začít si se mnou vádu.

> Ať mi sem nechodí už ani hospodyně,  
> ani tvůj kamarád, ani ty ráno stlát;  
> chci celé tři dny sám pokojně přemítat  
> a pak se sedm dní veselit po té dřině.

> Kdyby však zabouchal kdokoli od mé paní,  
> nenech ho venku stát a otevři mu hned  
> a potom mi to přijď co nejdřív povědět.

> Jedině pro toho jsem doma bez přestání;  
> jinak i kdyby sám Bůh ke mně zavítal,  
> nech hezky zavřeno a nepouštěj ho dál.
