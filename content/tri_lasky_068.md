---
title: Sbohem, ty ukrutná, už jsem ti na obtíž;
contentType: poetry
---

<section>

dost jsem se nazpíval o lásce bez všech díků.  
Jdu; ať ti slouží dál kdo chce z tvých služebníků,  
i když ti sotva kdo poslouží líp, vždyť víš!

</section>

<section>

Láska mi vdechla um za pouhých čtrnáct dní,  
když do mne zasila símě všech těchto písní;  
teď mě však rozvaha už probouzí a plísní —  
nechci žít celý čas v takovém třeštění.

</section>

<section>

Nesmím už živit dál lásku, to kruté dítě,  
jež lapá prosťáky jak ptáky do tenat,  
ten sladký žert a klam, který jsem měl tak rád,

</section>

<section>

to blaho za sto běd, jež prchá okamžitě.  
Musím se rozhodnout a nechat všechny sny:  
ten, kdo se živí sny, je vždycky nešťastný!

</section>
